{"data":[{"text":"Gáttir allar áðr gangi fram\num skoðask skyli,\num skyggnast skyli,\nþví at óvíst er at vita hvar óvinir\nsitja á fleti fyrir.\n"},{"text":"Gefendr heilir!\nGestr er inn kominn,\nhvar skal sitja sjá? Mjök er bráðr\nsá er á bröndum skal síns of freista frama.\n"},{"text":"Elds er þörf þeims inn er kominn\nok á kné kalinn.\nMatar ok váða er manni þörf,\nþeim er hefr um fjall farit.\n"},{"text":"Vatns er þörf þeim er til\nverðar kemr, þerru ok þjóðlaðar,\ngóðs of æðis ef sér geta mætti\norðs ok endrþögu.\n"},{"text":"Vits er þörf þeim er víða ratar;\ndælt er heima hvat;\nat augabragði verðr\nsá er ekki kann ok með snotrum sitr.\n"},{"text":"At hyggjandi sinni skyli-t maðr hræsinn vera,\nheldr gætinn at geði; þá er horskr ok þögull\nkemr heimisgarða til, sjaldan verðr víti vörum,\nþví at óbrigðra vin fær maðr aldregi\nen mannvit mikit.\n"},{"text":"Inn vari gestr, er til verðar kemr,\nþunnu hljóði þegir, eyrum hlýðir,\nen augum skoðar;\nsvá nýsisk fróðra hverr fyrir.\n"},{"text":"Hinn er sæll, er sér of getr\nlof ok líknstafi;\nódælla er við þat,\ner maðr eiga skal annars brjóstum í.\n"},{"text":"Sá er sæll, er sjalfr of á\nlof ok vit, meðan lifir;\nþví at ill ráð\nhefr maðr oft þegit annars brjóstum ór.\n"},{"text":"Byrði betri berr-at maðr brautu at\nen sé mannvit mikit; auði betra\nþykkir þat í ókunnum stað;\nslíkt er válaðs vera.\n"},{"text":"Byrði betri\nberr-at maðr brautu at\nen sé mannvit mikit; vegnest verra\nvegr-a hann velli at en sé ofdrykkja öls.\n"},{"text":"Er-a svá gótt\nsem gótt kveða\nöl alda sona, því at færa veit,\ner fleira drekkr síns til geðs gumi.\n"},{"text":"Óminnishegri heitir\nsá er yfir ölðrum þrumir,\nhann stelr geði guma; þess fugls fjöðrum\nek fjötraðr vark í garði Gunnlaðar.\n"},{"text":"Ölr ek varð,\nvarð ofrölvi\nat ins fróða Fjalars; því er ölðr bazt,\nat aftr of heimtir hverr sitt geð gumi.\n"},{"text":"Þagalt ok hugalt\nskyli þjóðans barn\nok vígdjarft vera; glaðr ok reifr\nskyli gumna hverr, unz sinn bíðr bana.\n"},{"text":"Ósnjallr maðr hyggsk munu ey lifa,\nef hann við víg varask;\nen elli gefr hánum engi frið,\nþótt hánum geirar gefi.\n"},{"text":"Kópir afglapi er til kynnis kemr,\nþylsk hann um eða þrumir;\nallt er senn, ef hann sylg of getr,\nuppi er þá geð guma.\n"},{"text":"Sá einn veit er víða ratar\nok hefr fjölð of farit,\nhverju geði stýrir gumna hverr,\nsá er vitandi er vits.\n"},{"text":"Haldi-t maðr á keri,\ndrekki þó at hófi mjöð,\nmæli þarft eða þegi,\nókynnis þess vár þik engi maðr,\nat þú gangir snemma at sofa.\n"},{"text":"Gráðugr halr, nema geðs viti,\netr sér aldrtrega;\noft fær hlægis, er með horskum kemr,\nmanni heimskum magi.\n"},{"text":"Hjarðir þat vitu, nær þær heim skulu,\nok ganga þá af grasi;\nen ósviðr maðr kann ævagi\nsíns of mál maga.\n"},{"text":"Vesall maðr ok illa skapi\nhlær at hvívetna;\nhittki hann veit, er hann vita þyrfti,\nat hann er-a vamma vanr.\n"},{"text":"Ósviðr maðr vakir um allar nætr\nok hyggr at hvívetna;\nþá er móðr, er at morgni kemr,\nallt er víl sem var.\n"},{"text":"Ósnotr maðr hyggr sér alla vera\nviðhlæjendr vini;\nhittki hann fiðr, þótt þeir um hann fár lesi,\nef hann með snotrum sitr.\n"},{"text":"Ósnotr maðr hyggr sér alla vera\nviðhlæjendr vini;\nþá þat finnr, er at þingi kemr,\nat hann á formælendr fáa.\n"},{"text":"Ósnotr maðr þykkisk allt vita,\nef hann á sér í vá veru;\nhittki hann veit,\nhvat hann skal við kveða,\nef hans freista firar.\n"},{"text":"Ósnotr maðr, er með aldir kemr,\nþat er bazt, at hann þegi;\nengi þat veit, at hann ekki kann,\nnema hann mæli til margt;\nveit-a maðr, hinn er vettki veit,\nþótt hann mæli til margt.\n"},{"text":"Fróðr sá þykkisk, er fregna kann\nok segja it sama;\neyvitu leyna megu ýta synir,\nþví er gengr um guma.\n"},{"text":"Ærna mælir, sá er æva þegir,\nstaðlausu stafi;\nhraðmælt tunga, nema haldendr eigi,\noft sér ógótt of gelr.\n"},{"text":"At augabragði skal-a maðr annan hafa,\nþótt til kynnis komi;\nmargr þá fróðr þykkisk, ef hann freginn er-at\nok nái hann þurrfjallr þruma.\n"},{"text":"Fróðr þykkisk, sá er flótta tekr,\ngestr at gest hæðinn;\nveit-a görla, sá er of verði glissir,\nþótt hann með grömum glami.\n"},{"text":"Gumnar margir erusk gagnhollir,\nen at virði vrekask;\naldar róg þat mun æ vera,\nórir gestr við gest.\n"},{"text":"Árliga verðar skyli maðr oft fáa,\nnema til kynnis komi:\nstr ok snópir, lætr sem solginn sé\nok kann fregna at fáu.\n"},{"text":"Afhvarf mikit er til ills vinar,\nþótt á brautu búi, en til góðs vinar\nliggja gagnvegir,\nþótt hann sé firr farinn.\n"},{"text":"Ganga skal, skal-a gestr vera\ney í einum stað;\nljúfr verðr leiðr, ef lengi sitr\nannars fletjum á.\n"},{"text":"Bú er betra, þótt lítit sé,\nhalr er heima hverr;\nþótt tvær geitr eigi ok taugreftan sal,\nþat er þó betra en bæn.\n"},{"text":"Bú er betra, þótt lítit sé,\nhalr er heima hverr;\nblóðugt er hjarta, þeim er biðja skal\nsér í mál hvert matar.\n"},{"text":"Vápnum sínum skal-a maðr velli á\nfeti ganga framar,\nþví at óvíst er at vita,\nnær verðr á vegum úti geirs of þörf guma.\n"},{"text":"Fannk-a ek mildan mann eða svá matar góðan,\nat væri-t þiggja þegit,\neða síns féar\nsvági [glöggvan], at leið sé laun, ef þægi.\n"},{"text":"Féar síns, er fengit hefr,\nskyli-t maðr þörf þola;\noft sparir leiðum, þats hefr ljúfum hugat;\nmargt gengr verr en varir.\n"},{"text":"Vápnum ok váðum skulu vinir gleðjask;\nþat er á sjalfum sýnst;\nviðrgefendr ok endrgefendr erusk lengst vinir,\nef þat bíðr at verða vel.\n"},{"text":"Vin sínum skal maðr vinr vera\nok gjalda gjöf við gjöf;\nhlátr við hlátri skyli hölðar taka\nen lausung við lygi.\n"},{"text":"Vin sínum skal maðr vinr vera,\nþeim ok þess vin;\nen óvinar síns skyli engi maðr\nvinar vinr vera.\n"},{"text":"Veiztu, ef þú vin átt, þann er þú vel trúir,\nok vill þú af hánum gótt geta,\ngeði skaltu við þann blanda\nok gjöfum skipta, fara at finna oft.\n"},{"text":"Ef þú átt annan, þanns þú illa trúir,\nvildu af hánum þó gótt geta,\nfagrt skaltu við þann mæla en flátt hyggja\nok gjalda lausung við lygi.\n"},{"text":"Það er enn of þann er þú illa trúir\nok þér er grunr at hans geði,\nhlæja skaltu við þeim ok um hug mæla;\nglík skulu gjöld gjöfum.\n"},{"text":"Ungr var ek forðum, fór ek einn saman,\nþá varð ek villr vega;\nauðigr þóttumk, er ek annan fann,\nmaðr er manns gaman.\n"},{"text":"Mildir, fræknir menn bazt lifa,\nsjaldan sút ala;\nen ósnjallr maðr uggir hotvetna,\nsýtir æ glöggr við gjöfum.\n"},{"text":"Váðir mínar gaf ek velli at\ntveim trémönnum;\nrekkar þat þóttusk, er þeir rift höfðu;\nneiss er nökkviðr halr.\n"},{"text":"Hrörnar þöll, sú er stendr þorpi á,\nhlýr-at henni börkr né barr;\nsvá er maðr, sá er manngi ann.\nHvat skal hann lengi lifa?\n"},{"text":"Eldi heitari brennr\nmeð illum vinum friðr fimm daga,\nen þá sloknar, er inn sétti kemr,\nok versnar allr vinskapr.\n"},{"text":"Mikit eitt skal-a manni gefa;\noft kaupir sér í litlu lof,\nmeð halfum hleif ok með höllu keri\nfekk ek mér félaga.\n"},{"text":"Lítilla sanda lítilla sæva\nlítil eru geð guma;\nþví allir menn urðu-t jafnspakir;\nhalf er öld hvar.\n"},{"text":"Meðalsnotr skyli manna hverr;\næva til snotr sé;\nþeim er fyrða fegrst at lifa,\ner vel margt vitu.\n"},{"text":"Meðalsnotr skyli manna hverr,\næva til snotr sé;\nþví at snotrs manns hjarta\nverðr sjaldan glatt,\nef sá er alsnotr, er á.\n"},{"text":"Meðalsnotr skyli manna hverr,\næva til snotr sé;\nörlög sín viti engi fyrir,\nþeim er sorgalausastr sefi.\n"},{"text":"Brandr af brandi brenn, unz brunninn er,\nfuni kveikisk af funa;\nmaðr af manni verðr at máli kuðr,\nen til dælskr af dul.\n"},{"text":"Ár skal rísa, sá er annars vill\nfé eða fjör hafa;\nsjaldan liggjandi ulfr\nlær of getr né sofandi maðr sigr.\n"},{"text":"Ár skal rísa, sá er á yrkjendr fáa,\nok ganga síns verka á vit;\nmargt of dvelr, þann er um morgin sefr,\nhálfr er auðr und hvötum.\n"},{"text":"Þurra skíða ok þakinna næfra,\nþess kann maðr mjöt, þess viðar,\ner vinnask megi mál ok misseri.\n"},{"text":"Þveginn ok mettr\nríði maðr þingi at,\nþótt hann sé-t væddr til vel;\nskúa ok bróka skammisk engi maðr\nné hests in heldr, þótt hann hafi-t góðan\n"},{"text":"Snapir ok gnapir, er til sævar kemr,\nörn á aldinn mar;\nsvá er maðr, er með mörgum kemr\nok á formælendr fáa.\n"},{"text":"Fregna ok segja skal fróðra hverr,\nsá er vill heitinn horskr;\neinn vita né annarr skal,\nþjóð veit, ef þrír ro.\n"},{"text":"Ríki sitt skyli ráðsnotra\nhverr í hófi hafa;\nþá hann þat finnr, er með fræknum kemr\nat engi er einna hvatastr.\n"},{"text":"-- -- -- --\n-- -- -- --\norða þeira, er maðr öðrum segir\noft hann gjöld of getr.\n"},{"text":"Mikilsti snemma kom ek í marga staði,\nen til síð í suma;\nöl var drukkit, sumt var ólagat,\nsjaldan hittir leiðr í líð.\n"},{"text":"Hér ok hvar myndi mér heim of boðit,\nef þyrftak at málungi mat,\neða tvau lær hengi at ins tryggva vinar,\nþars ek hafða eitt etit.\n"},{"text":"Eldr er beztr með ýta sonum\nok sólar sýn, heilyndi sitt,\nef maðr hafa náir,\nán við löst at lifa.\n"},{"text":"Er-at maðr alls vesall,\nþótt hann sé illa heill;\nsumr er af sonum sæll, sumr af frændum,\nsumr af fé ærnu, sumr af verkum vel.\n"},{"text":"Betra er lifðum en sé ólifðum,\ney getr kvikr kú;\neld sá ek upp brenna auðgum manni fyrir,\nen úti var dauðr fyr durum.\n"},{"text":"Haltr ríðr hrossi, hjörð rekr handar vanr,\ndaufr vegr ok dugir,\nblindr er betri en brenndr séi,\nnýtr manngi nás.\n"},{"text":"Sonr er betri, þótt sé síð of alinn\neftir genginn guma;\nsjaldan bautarsteinar standa brautu nær,\nnema reisi niðr at nið.\n"},{"text":"Tveir ro eins herjar, tunga er höfuðs bani;\ner mér í heðin hvern handar væni.\n"},{"text":"Nótt verðr feginn sá er nesti trúir,\nskammar ro skips ráar;\nhverf er haustgríma;\nfjölð of viðrir á fimm dögum\nen meira á mánuði.\n"},{"text":"Veit-a hinn, er vettki veit,\nmargr verðr af aurum api;\nmaðr er auðigr, annar óauðigr,\nskyli-t þann vítka váar.\n"},{"text":"Deyr fé, deyja frændr,\ndeyr sjalfr it sama,\nen orðstírr deyr aldregi,\nhveim er sér góðan getr.\n"},{"text":"Deyr fé, deyja frændr,\ndeyr sjalfr it sama,\nek veit einn, at aldrei deyr:\ndómr um dauðan hvern.\n"},{"text":"Fullar grindr sá ek fyr Fitjungs sonum,\nnú bera þeir vánar völ;\nsvá er auðr sem augabragð,\nhann er valtastr vina.\n"},{"text":"Ósnotr maðr,\nef eignask getr\nfé eða fljóðs munuð,\nmetnaðr hánum þróask,\nen mannvit aldregi,\nfram gengr hann drjúgt í dul.\n"},{"text":"Þat er þá reynt, er þú að rúnum spyrr\ninum reginkunnum, þeim er gerðu ginnregin\nok fáði fimbulþulr, þá hefir hann bazt, ef hann þegir.\n"},{"text":"At kveldi skal dag leyfa,\nkonu, er brennd er, mæki, er reyndr er,\nmey, er gefin er, ís, er yfir kemr,\nöl, er drukkit er.\n"},{"text":"Í vindi skal við höggva,\nveðri á sjó róa, myrkri við man spjalla,\nmörg eru dags augu; á skip skal skriðar orka,\nen á skjöld til hlífar, mæki höggs,\nen mey til kossa.\n"},{"text":"Við eld skal öl drekka,\nen á ísi skríða, magran mar kaupa,\nen mæki saurgan, heima hest feita,\nen hund á búi.\n"},{"text":"Meyjar orðum skyli manngi trúa\nné því, er kveðr kona, því at á hverfanda hvéli\nváru þeim hjörtu sköpuð, brigð í brjóst of lagið.\n"},{"text":"Brestanda boga, brennanda loga,\ngínanda ulfi, galandi kráku,\nrýtanda svíni, rótlausum viði,\nvaxanda vági, vellanda katli,\n"},{"text":"Fljúganda fleini, fallandi báru,\nísi einnættum, ormi hringlegnum,\nbrúðar beðmálum eða brotnu sverði,\nbjarnar leiki eða barni konungs.\n"},{"text":"Sjúkum kalfi, sjalfráða þræli,\nvölu vilmæli, val nýfelldum.\n"},{"text":"Akri ársánum trúi engi maðr\nné til snemma syni, - veðr ræðr akri.\nen vit syni;\nhætt er þeira hvárt.\n"},{"text":"Bróðurbana sínum þótt á brautu mæti,\nhúsi hálfbrunnu, hesti alskjótum,\n- þá er jór ónýtr, ef einn fótr brotnar -,\nverði-t maðr svá tryggr at þessu trúi öllu.\n"},{"text":"Svá er friðr kvenna, þeira er flátt hyggja,\nsem aki jó óbryddum á ísi hálum,\nteitum, tvévetrum ok sé tamr illa,\neða í byr óðum beiti stjórnlausu,\neða skyli haltr henda hrein í þáfjalli.\n"},{"text":"Bert ek nú mæli, því at ek bæði veit,\nbrigðr er karla hugr konum;\nþá vér fegrst mælum, er vér flást hyggjum:\nþat tælir horska hugi.\n"},{"text":"Fagrt skal mæla ok fé bjóða,\nsá er vill fljóðs ást fá,\nlíki leyfa ins ljósa mans,\nsá fær, er fríar.\n"},{"text":"Ástar firna skyli engi maðr\nannan aldregi;\noft fá á horskan, er á heimskan né fá,\nlostfagrir litir.\n"},{"text":"Eyvitar firna er maðr annan skal,\nþess er um margan gengr guma;\nheimska ór horskum gerir hölða sonu\nsá inn máttki munr.\n"},{"text":"Hugr einn þat veit, er býr hjarta nær,\neinn er hann sér of sefa;\nöng er sótt verri hveim snotrum manni\nen sér engu at una.\n"},{"text":"Þat ek þá reynda, er ek í reyri sat,\nok vættak míns munar;\nhold ok hjarta var mér in horska mær;\nþeygi ek hana at heldr hefik.\n"},{"text":"Billings mey ek fann beðjum á\nsólhvíta sofa;\njarls ynði þótti mér ekki vera\nnema við þat lík at lifa.\n"},{"text":"\"Auk nær aftni skaltu, Óðinn, koma,\nef þú vilt þér mæla man;\nallt eru ósköp, nema einir viti\nslíkan löst saman.\"\n"},{"text":"Aftr ek hvarf ok unna þóttumk\nvísum vilja frá;\nhitt ek hugða, at ek hafa mynda\ngeð hennar allt ok gaman.\n"},{"text":"Svá kom ek næst, at in nýta var\nvígdrótt öll of vakin með brennandum ljósum\nok bornum viði, svá var mér vílstígr of vitaðr.\n"},{"text":"Auk nær morgni, er ek var enn of kominn,\nþá var saldrótt of sofin;\ngrey eitt ek þá fann innar góðu konu\nbundit beðjum á.\n"},{"text":"Mörg er góð mær, ef görva kannar,\nhugbrigð við hali;\nþá ek þat reynda, er it ráðspaka\nteygða ek á flærðir fljóð;\nháðungar hverrar leitaði mér it horska man,\nok hafða ek þess vettki vífs.\n"},{"text":"Heima glaðr gumi ok við gesti reifr,\nsviðr skal um sig vera, minnigr ok málugr,\nef hann vill margfróðr vera,\noft skal góðs geta;\nfimbulfambi heitir, sá er fátt kann segja,\nþat er ósnotrs aðal.\n"},{"text":"Inn aldna jötun ek sótta,\nnú em ek aftr of kominn: fátt gat ek þegjandi þar;\nmörgum orðum mælta ek í minn frama\ní Suttungs sölum.\n"},{"text":"Gunnlöð mér of gaf gullnum stóli á\ndrykk ins dýra mjaðar;\nill iðgjöld lét ek hana eftir hafa\nsíns ins heila hugar, síns ins svára sefa.\n"},{"text":"Rata munn létumk\nrúms of fá ok um grjót gnaga;\nyfir ok undir\nstóðumk jötna vegir,\nsvá hætta ek höfði til.\n"},{"text":"Vel keypts litar hefi ek vel notit,\nfás er fróðum vant,\nþví at Óðrerir\ner nú upp kominn á alda vés jaðar.\n"},{"text":"Ifi er mér á, at ek væra enn kominn\njötna görðum ór,\nef ek Gunnlaðar né nytak,\ninnar góðu konu,\nþeirar er lögðumk arm yfir.\n"},{"text":"Ins hindra dags gengu hrímþursar\nHáva ráðs at fregna Háva höllu í;\nat Bölverki þeir spurðu,\nef hann væri með böndum kominn\neða hefði hánum Suttungr of sóit.\n"},{"text":"Baugeið Óðinn, hygg ek, at unnit hafi;\nhvat skal hans tryggðum trúa?\nSuttung svikinn hann lét sumbli frá\nok grætta Gunnlöðu.\n"},{"text":"Mál er at þylja þular stóli á\nUrðarbrunni at, sá ek ok þagðak,\nsá ek ok hugðak,\nhlýdda ek á manna mál;\nof rúnar heyrða ek dæma,\nné of ráðum þögðu\nHáva höllu at, Háva höllu í,\nheyrða ek segja svá:\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\nnótt þú rís-at nema á njósn séir\neða þú leitir þér innan út staðar.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\nfjölkunnigri konu skal-at-tu í faðmi sofa,\nsvá at hon lyki þik liðum.\n"},{"text":"Hon svá gerir, at þú gáir eigi\nþings né þjóðans máls;\nmat þú vill-at né mannskis gaman,\nferr þú sorgafullr at sofa.\n"},{"text":"Ráðumk þér, Loddfáfnir,\nen þú ráð nemir, -\nnjóta mundu, ef þú nemr, þér munu góð,\nef þú getr -:\nannars konu teygðu þér aldregi eyrarúnu at.\n"},{"text":"Ráðumk þér, Loddfáfnir,\nen þú ráð nemir, -\nnjóta mundu, ef þú nemr,\nþér munu góð, ef þú getr -:\ná fjalli eða firði, ef þik fara tíðir,\nfásktu at virði vel.\n"},{"text":"Ráðumk þér, Loddfáfnir,\nen þú ráð nemir, -\nnjóta mundu, ef þú nemr, þér munu góð, ef þú getr -:\nillan mann láttu aldregi óhöpp at þér vita,\nþví at af illum manni fær þú aldregi\ngjöld ins góða hugar.\n"},{"text":"Ofarla bíta ek sá einum hal\norð illrar konu;\nfláráð tunga varð hánum at fjörlagi\nok þeygi of sanna sök.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\nveistu, ef þú vin átt,\nþann er þú vel trúir,\nfar þú at finna oft, því at hrísi vex\nok hávu grasi vegr, er vættki treðr.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\ngóðan mann teygðu þér at gamanrúnum\nok nem líknargaldr, meðan þú lifir.\n"},{"text":"Ráðumk þér, Loddfáfnir,\nen þú ráð nemir, -\nnjóta mundu, ef þú nemr,\nþér munu góð, ef þú getr -:\nvin þínum ver þú aldregi fyrri at flaumslitum;\nsorg etr hjarta, ef þú segja né náir\neinhverjum allan hug.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\norðum skipta þú skalt aldregi\nvið ósvinna apa,\n"},{"text":"Því at af illum manni mundu aldregi\ngóðs laun of geta,\nen góðr maðr\nmun þik gerva mega líknfastan at lofi.\n"},{"text":"Sifjum er þá blandat, hver er segja ræðr\neinum allan hug;\nallt er betra en sé brigðum at vera;\ner-a sá vinr öðrum, er vilt eitt segir.\n"},{"text":"Ráðumk, þér Loddfáfnir, en þú ráð nemir, -\nnjóta mundu, ef þú nemr, þér munu góð, ef þú getr -:\nþrimr orðum senna skal-at-tu þér við verra mann\noft inn betri bilar,\nþá er inn verri vegr.\n"},{"text":"Ráðumk þér, Loddfáfnir,\nen þú ráð nemir, -\nnjóta mundu, ef þú nemr,\nþér munu góð, ef þú getr -:\nskósmiðr þú verir né skeftismiðr,\nnema þú sjalfum þér séir:\nskór er skapaðr illa eða skaft sé rangt,\nþá er þér böls beðit.\n"},{"text":"Ráðumk þér, Loddfáfnir,\nen þú ráð nemir, -\nnjóta mundu, ef þú nemr, þér munu góð, ef þú getr -:\nhvars þú böl kannt, kveð þú þér bölvi at\nok gef-at þínum fjándum frið.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\nillu feginn ver þú aldregi,\nen lát þér at góðu getit.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\nupp líta skal-at-tu í orrustu,\n- gjalti glíkir verða gumna synir, -\nsíðr þitt of heilli halir.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\nef þú vilt þér góða konu kveðja at gamanrúnum\nok fá fögnuð af, fögru skaltu heita\nok láta fast vera;\nleiðisk manngi gótt, ef getr.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\nvaran bið ek þik vera ok eigi ofvaran;\nver þú við öl varastr ok við annars konu\nok við þat it þriðja, at þjófar né leiki.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\nat háði né hlátri hafðu aldregi\ngest né ganganda.\n"},{"text":"Oft vitu ógörla, þeir er sitja inni fyrir,\nhvers þeir ro kyns, er koma;\ner-at maðr svá góðr at galli né fylgi,\nné svá illr, at einugi dugi.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\nat hárum þul hlæ þú aldregi,\noft er gótt,\nþat er gamlir kveða;\noft ór skörpum belg skilin orð koma\nþeim er hangir með hám ok skollir með skrám\nok váfir með vílmögum.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr,\nþér munu góð, ef þú getr -:\ngest þú né geyja né á grind hrekir;\nget þú váluðum vel.\n"},{"text":"Rammt er þat tré, er ríða skal\nöllum at upploki;\nbaug þú gef, eða þat biðja mun\nþér læs hvers á liðu.\n"},{"text":"Ráðumk þér, Loddfáfnir, en þú ráð nemir, -\nnjóta mundu, ef þú nemr, þér munu góð, ef þú getr -:\nhvars þú öl drekkir, kjós þér jarðar megin,\nþví at jörð tekr við ölðri, en eldr við sóttum,\neik við abbindi, ax við fjölkynngi,\nhöll við hýrógi, -\nheiftum skal mána kveðja, -\nbeiti við bitsóttum, en við bölvi rúnar,\nfold skal við flóði taka.\n"},{"text":"Veit ek, at ek hekk vindga meiði á\nnætr allar níu, geiri undaðr\nok gefinn Óðni,\nsjalfr sjalfum mér,\ná þeim meiði, er manngi veit\nhvers af rótum renn.\n"},{"text":"Við hleifi mik\nsældu né við hornigi;\nnýsta ek niðr, nam ek upp rúnar,\næpandi nam, fell ek aftr þaðan.\n"},{"text":"Fimbulljóð níu nam ek\naf inum frægja syni Bölþorns, Bestlu föður,\nok ek drykk of gat\nins dýra mjaðar, ausinn Óðreri.\n"},{"text":"Þá nam ek frævask ok fróðr vera\nok vaxa ok vel hafask,\norð mér af orði\norðs leitaði, verk mér af verki\nverks leitaði.\n"},{"text":"Rúnar munt þú finna ok ráðna stafi,\nmjök stóra stafi, mjök stinna stafi,\ner fáði fimbulþulr ok\ngerðu ginnregin\nok reist hroftr rögna.\n"},{"text":"Óðinn með ásum, en fyr alfum Dáinn,\nDvalinn ok dvergum fyrir,\nÁsviðr jötnum fyrir,\nek reist sjalfr sumar.\n"},{"text":"Veistu, hvé rísta skal? Veistu, hvé ráða skal?\nVeistu, hvé fáa skal? Veistu, hvé freista skal?\nVeistu, hvé biðja skal? Veistu, hvé blóta skal?\nVeistu, hvé senda skal? Veistu, hvé sóa skal?\n"},{"text":"Betra er óbeðit en sé ofblótit,\ney sér til gildis gjöf;\nbetra er ósent en sé ofsóit.\nSvá Þundr of reist fyr þjóða rök,\nþar hann upp of reis, er hann aftr of kom.\n"},{"text":"Ljóð ek þau kann,\ner kann-at þjóðans kona\nok mannskis mögr.\nHjalp heitir eitt,en þat þér hjalpa mun\nvið sökum ok sorgum ok sútum görvöllum.\n"},{"text":"Þat kann ek annat,\ner þurfu ýta synir,\nþeir er vilja læknar lifa.\n"},{"text":"Það kann ek þriðja:\nef mér verðr þörf mikil hafts við mína heiftmögu,\neggjar ek deyfi minna andskota,\nbíta-t þeim vápn né velir.\n"},{"text":"Þat kann ek it fjórða:\nef mér fyrðar bera bönd að boglimum,\nsvá ek gel,\nat ek ganga má,\nsprettr mér af fótum fjöturr, en af höndum haft.\n"},{"text":"Þat kann ek it fimmta:\nef ek sé af fári skotinn flein í folki vaða, fýgr-a hann svá stinnt, at ek stöðvig-a-k, ef ek hann sjónum of sék.\n"},{"text":"Þat kann ek it sétta:\nef mik særir þegn á vrótum hrás viðar,\nok þann hal er mik heifta kveðr,\nþann eta mein heldr en mik.\n"},{"text":"Þat kann ek it sjaunda:\nef ek sé hávan loga sal of sessmögum,\nbrennr-at svá breitt, at ek hánum bjargig-a-k;\nþann kann ek galdr at gala.\n"},{"text":"Þat kann ek it átta, er öllum er\nnytsamligt at nema:\nhvars hatr vex með hildings sonum\nþat má ek bæta brátt.\n"},{"text":"Þat kann ek it níunda:\nef mik nauðr of stendr at\nbjarga fari mínu á floti,\nvind ek kyrri vági á ok svæfik allan sæ.\n"},{"text":"Þat kann ek it tíunda:\nef ek sé túnriður leika lofti á,\nek svá vinnk, at þær villar fara\nsinna heimhama, sinna heimhuga.\n"},{"text":"Þat kann ek it ellifta:\nef ek skal til orrostu leiða langvini,\nund randir ek gel,\nen þeir með ríki fara\nheilir hildar til, heilir hildi frá,\nkoma þeir heilir hvaðan.\n"},{"text":"Þat kann ek it tolfta:\nef ek sé á tré\nuppi váfa virgilná,\nsvá ek ríst ok í rúnum fák,\nat sá gengr gumi ok mælir við mik.\n"},{"text":"Þat kann ek it þrettánda:\nef ek skal þegn ungan verpa vatni á,\nmun-at hann falla, þótt hann í folk komi,\nhnígr-a sá halr fyr hjörum.\n"},{"text":"Þat kann ek it fjögurtánda:\nef ek skal fyrða liði telja tíva fyrir,\nása ok alfa ek kann allra skil;\nfár kann ósnotr svá.\n"},{"text":"Þat kann ek it fimmtánda\ner gól Þjóðrerir dvergr fyr Dellings durum:\nafl gól hann ásum,en alfum frama,\nhyggju Hroftatý.\n"},{"text":"Þat kann ek it sextánda:\nef ek vil ins svinna mans hafa\ngeð allt ok gaman, hugi ek hverfi\nhvítarmri konu, ok sný ek hennar öllum sefa.\n"},{"text":"Þat kann ek it sjautjánda\nat mik mun seint firrask\nit manunga man.\nLjóða þessa mun þú, Loddfáfnir,\nlengi vanr vera;\nþó sé þér góð, ef þú getr,\nnýt ef þú nemr, þörf ef þú þiggr.\n"},{"text":"Þat kann ek it átjánda,\ner ek æva kennik mey né manns konu,\n- allt er betra, er einn of kann;\nþat fylgir ljóða lokum, -\nnema þeiri einni, er mik armi verr,\neða mín systir sé.\n"},{"text":"Nú eru Háva mál kveðin Háva höllu í,\nallþörf ýta sonum, óþörf jötna sonum;\nheill sá, er kvað, heill sá, er kann,\nnjóti sá, er nam, heilir, þeirs hlýddu.\n"}],"metadata":{"stanzaOffset":0,"offsetAt":0}}